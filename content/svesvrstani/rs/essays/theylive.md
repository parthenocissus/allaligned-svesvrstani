title:
    name: Kako izgleda baš tvoja zastava? 
    subtitle: Uroš Krčadinac
id: theylive
year: 2022
importance: first
address: "/essays/theylive"
thumb: "contour001.svg"
parent:
    name: Eseji
    address: "/essays"
image:
    main: "thumbs/contour001_wide.svg"
content: "<p class='regular'>Kako izgleda tvoja zastava? Baš tvoja. Da si ti zemlja, jedna mala zemlja, i da imaš zastavu, svoju zastavu, kako bi izgledala ta zastava tebe kao osobe?</p>
<p class='regular'>To smo pitali studentkinje i studente iz Studentskog grada. Za njih smo pripremili Veb aplikaciju »Moja zastava«, koja može da generiše beskonačno različitih zastava. Tehnički gledano, aplikacija je ekspertni sistem, mala veštačka inteligencija, koja sadrži bazu znanja o bojama i oblicima, znacima, simbolima i lejautima. Automatizovali smo veksilologiju, nauku o zastavama, i heraldiku, nauku o grbovima. Omogućili smo računaru da proizvodi beskonačno novih memetskih identiteta koji se vijore na digitalnim ekranima kao što se barjaci vijore na jarbolima. </p>
<p class='regular'>Studenti i studentkinje otvarali su ovu aplikaciju na svojim smartfonima i generisali zastave. Pritiskali su dugme <em>Generiši zastavu</em> sve dok nije naišla baš ona zastava sa kojom se identifikuju, ona prava zastava, baš njihova, zastava koja bi predstavljala njih kao osobe, kao individue, kao ličnosti. Ili možda kao potrošače?</p>
<p class='regular'>Nakon što bi izabrali zastavu, pitali smo ih, zašto je baš ovo tvoja zastava?</p>
<p class='regular'>Jedna studentkinja je rekla: <em>Zato što je lepa</em>. Drugi student: <em>Zato što tako zvuči muzika koju pravim</em>. Šta su još rekli?</p>
<p class='regular'><em>Zato što me smiruje.</em></p>
<p class='regular'><em>Zato što je dovoljno hrišćanska, dovoljno srpska.</em></p>
<p class='regular'><em>Zbog večne vatre u aždajama.</em></p>
<p class='regular'><em>Zato što sam nesigurna sam kao trougao koji stoji na svom temenu.</em></p>
<p class='regular'><em>Zato što pokušavam da kreiram novi sistem tokom ove apokalipse.</em></p>
<p class='regular'>U epohi veštačke inteligencije, računarski programi mogu da generišu sve: logotipe, slogane, poeziju, muziku i političku propagandu. U stvari, ozbiljan deo sadržaja na Internetu, i komercijalnog i ideološkog, upravo i generišu programi. Zato je razvijanje senzibiliteta, razvijanje nove osećajnosti, prema novim medijskim oblicima veoma važno za sve nas, žitelje 21. veka. Naročito za studente: da razumeju medijsku, estetsku, ekonomsku, ideološku i tehnološku logiku koja stoji iza ovakvih algoritama, kako bi bili kadri da postanu subjekti tehnološkog sveta, umesto da ostanu tek njegovi objekti.</p>
<p class='regular'>Teoretičarka Ketrin Hejls se zapitala: <em>Postajemo li kodovi koje ukucavamo u računare?</em> Filozof Boris Buden je rekao: <em>Identitet je kost za glodanje koji vam uvale prije nego vas oderu do gole kože</em>. Sufijski pesnik Dželaludin Rumi je pevao: <em>Nikakav barjak. Jedino ljubav. Jedino jarbol za barjak, i vetar. Ali nikakav barjak</em>. Zen pesnici iz Japana i Kine bi dodali: <em>To što se vijori, da li je to zastava ili vetar? Nijedno: vijori se tvoj um</em>.</p>
<p class='regular'>Kako se danas vijore naši umovi?</p>
<p class='regular'><br></p>
<p class='regular end-text'>Ovaj tekst objavljen je u katalogu za izložbu <a href='/svesvrstani/exhibitions/dksg/' target='_blank'><em>Svesvrstani</em> u Galeriji doma kulture Studentski grad</a>, organizivane u okviru međunarodnog rezidencijalnog projekta <a href='https://theylive.eu/' target='_blank'>They: Live – student lives revealed through context-based art practices</a>.</p>"